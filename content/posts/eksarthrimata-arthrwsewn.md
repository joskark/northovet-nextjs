---
title: "Εξαρθρήματα Aρθρώσεων"
date: "2024-10-29"
---

Η εξάρθρωση μιας άρθρωσης εμφανίζεται ως μερικός ή πλήρης διαχωρισμός μεταξύ των οστών που κανονικά αρθρώνονται (κινούνται εμπρός και πίσω) για να σχηματίσουν μια άρθρωση. Το υπεξάρθρημα αναφέρεται σε μερικό διαχωρισμό της άρθρωσης. Οι πιο συχνά εξαρθρωμένες αρθρώσεις στα ζώα συντροφιάς περιλαμβάνουν το ισχίο και τον αγκώνα, αν και οποιαδήποτε άρθρωση μπορεί να επηρεαστεί.

### Αίτια:

Τα εξαρθρήματα των αρθρώσεων, είναι κοινά στην κτηνιατρική ορθοπεδική. Το τραύμα είναι σχεδόν πάντα ο πρώτος λόγος, αν και το συγγενές εξάρθρημα της επιγονατίδας και το συγγενές εξάρθρημα των ώμων σε μικρόσωμους σκύλους ( κάτω των 4 κιλών σωματικού βάρους) αποτελούν εξαιρέσεις.

### Συμπτώματα:

Τα πιο κοινά κλινικά συμπτώματα που σχετίζονται με υπεξάρθρημα των αρθρώσεων περιλαμβάνουν: ξαφνική χωλότητα του πάσχον άκρου, απροθυμία να περπατήσει ή να ασκηθεί, πόνο στην μετακίνηση της άρθρωσης, πρήξιμο της πάσχουσας άρθρωσης ίσως και γλείψιμο της επώδυνης περιοχής, μειωμένη όρεξη και δραστηριότητα.

### Διάγνωση:

Συχνά υπάρχει ιστορικό τραυματισμού ή πρόσφατης έντονης δραστηριότητας. Ο κτηνίατρός σας μπορεί να υποψιαστεί υπεξάρθρημα της άρθρωσης βασισμένος στο ιστορικό και τα ευρήματα της ορθοπεδικής εξέτασης. Η ακτινογραφία είναι απαραίτητη για την οριστική διάγνωση εξάρθρωσης της άρθρωσης. Άλλες διαγνωστικές εξετάσεις μπορεί να περιλαμβάνουν αξονική τομογραφία (CT).

### Αντιμετώπιση:

Η αντιμετώπιση μπορεί να είναι συντηρητική ή χειρουργική. Σε πολλές περιπτώσεις μπορεί να πραγματοποιηθεί η ανάταξη της εξαρθρωμένης άρθρωσης στην αρχική της θέση με μια διαδικασία που ονομάζεται κλειστή ανάταξη. Για αυτή τη διαδικασία απαιτείται γενική αναισθησία και ειδικοί χειρισμοί διαφορετικοί για κάθε εξάρθρωση. Αφού γίνει η ανάταξη της εξαρθρωμένης άρθρωσης στη φυσιολογική της θέση, το ζώο θα χρειαστεί έναν εξωτερικό νάρθηκα ή/και εξειδικευμένη επίδεση αναλόγως την άρθρωση, για να τη συγκρατήσει στη σωστή και φυσιολογική θέση καθώς ο αρθρικός θύλακας επουλώνεται. Ωστόσο η υποτροπή είναι συχνή.

Σε μερικές περιπτώσεις όπως η αποτυχία της κλειστής ανάταξης ή η υποτροπή απαιτούν ανοιχτή ανάταξη. Μια χειρουργική επέμβαση κατά την οποία επαναφέρουμε τα εξαρθρωμένα οστά της άρθρωσης στην αρχική τους κατάσταση. Εάν αυτό κριθεί απαραίτητο, ο κτηνίατρός θα συζητήσει τη χειρουργική διαδικασία, την πρόγνωσή της και τη μετεγχειρητική φροντίδα.

### Φροντίδα μετά την ανάταξη

Η πρόγνωση για ανάκαμψη στις περισσότερες οξείες (αιφνίδια) ή τραυματικές εξαρθρώσεις των αρθρώσεων είναι καλή, με την προϋπόθεση ότι ο τραυματισμός θα αντιμετωπιστεί άμεσα. Τα χρόνια εξαρθρήματα, όπως αυτά που σχετίζονται με τη δυσπλασία του ισχίου, μπορεί να αντιμετωπιστούν συντηρητικά ή μπορεί να απαιτούν χειρουργική θεραπεία για την αποκατάσταση τους.

Με οποιοδήποτε τραυματισμό της άρθρωσης και οποιαδήποτε τεχνική ανάταξης, ο ασθενής έχει αυξημένο κίνδυνο να αναπτύξει οστεοαρθρίτιδα στο μέλλον. Η διαχείριση βάρους είναι επίσης κρίσιμη για τη μείωση της μελλοντικής οστεοαρθρίτιδας μετά από τραυματισμούς στις αρθρώσεις.
